# -*- mode: mandoku-view -*-
#+TITLE: 容齋隨筆
#+DATE: 2015-09-23 10:12:35
#+PROPERTY: JUAN 80


十四(十四/則)　　　　宋　洪邁　撰
　　祖宗親小事
太宗朝吕端自諌議大夫開封判官左遷衞尉少卿時
羣官有負宿譴者率寘散秩㑹置考課院每引對多泣
涕以不免飢寒為請至端即前奏曰臣罪大而幸深茍
得潁州副使臣之願也上曰朕自知卿無何復舊官踰
月拜參知政事上留意金穀之務一日盡召三司吏李
<pb:KR3j0038_WYG_067-1b>
溥等對於崇政殿詢以計事利害溥等願給筆札於是
二十七人共上七十一事詔以四十四事付有司奉行
十九事下鹽鐡使陳恕等議其可否遣知雜御史監議
賜溥等白金緡錢悉補侍禁殿直領其職謂宰相曰溥
等條奏事亦頗有所長朕嘗語恕等若文章稽古此輩
固不可望卿錢穀利病彼自㓜至長寢處其中必周知
根本卿但假以顔色引令剖陳必有所益恕不肯降意
詢問旋以職事曠廢上召而責之始頓首謝王賔以供
<pb:KR3j0038_WYG_067-2a>
奉官充亳州監軍妻極妬悍時監軍不許挈家至任所
妻擅至亳州賔具以白上上召見其妻詰責俾衞士交
捽之杖一百配為忠靖卒妻一夕死陳州民張矩殺里
中王裕家兩人知州田錫未嘗慮問又詣闕訴寃遣二
朝士鞫之皆云非矩所殺裕家寃甚其子福應募為軍
因得見曰臣非欲𨽻軍蓋家寃求訴耳太宗怒付御史
府治之寘矩于法二朝士皆坐貶錫洎通判郭渭謫為
海郢州團練副使饒州卒妻訴理夫死至召知州范正
<pb:KR3j0038_WYG_067-2b>
辭庭辯且夫引見散秩庶僚而容其各各有請三司胥
吏而引對正殿命以官爵聴其所陳一州都監而得自
上奏至召其妻責辱之一卒應募而得入見遂伸家寃
為貶責吏萬幾如是安得不理今之言典故者蓋未能
盡云
　　王居正封駮
紹興五六年間王居正為給事中時王繼先方以醫進
中㫖以其壻添監浙江税務録黄過門下居正封還高
<pb:KR3j0038_WYG_067-3a>
宗批三省將上及二相進呈聖訓云卿等亦嘗用醫者
否對曰皆用之曰所酬如何曰或與酒或與錢或與縑
帛隨大小效驗以答其勞上曰然則朕宫中用醫反不
得酬謝邪文字(闕/)欲再付出可以喻居正使之書讀丞
相退即語居正曰聖意如此是事亦甚小給事不必固
執居正唯唯遂請對上語如前而玊色頗厲居正對曰
臣庶之家待此輩與朝廷有異量功隨力各致陳謝之
禮若朝廷則不然繼先之徒以技術庸流享官榮受禄
<pb:KR3j0038_WYG_067-3b>
俸果為何事哉一或失職重則有刑輕則斥逐使其應
奉有効僅能塞責而已想金帛之賜固自不少至於無
故増創員闕誠為未善臣不願陛下輙起此門上悟曰
卿言是也即日下其奏前降㫖揮更不施行居正之直
諒有守高宗之聴言納諌史録中恐不備載故敬書之
邁頃聞之於張九成
　　王元之論官冗
省官之說昔人論之多矣唯王元之兩疏最為切當其
<pb:KR3j0038_WYG_067-4a>
一云臣舊知蘇州長洲縣自錢氏納土以來朝廷命官
七年無縣尉使主簿兼領之未嘗闕事三年増置尉未
嘗立一功以臣詳之天下大率如是誠能省官三千員
減俸數千萬以供邉備寛民賦亦大利也其二云開寳
中設官至少臣占籍濟上未及第時止有刺史一人李
謙&KR0270;是也司户一人孫賁是也近及一年朝廷别不除
吏自後有團練推官一人畢士安是也太平興國中臣
及第歸鄉有刺史通判副使判官推官監軍監酒𣙜稅
<pb:KR3j0038_WYG_067-4b>
筭又増四員曹官之外更益司理問其租稅減於曩日
也問其人民逃於昔時也一州既爾天下可知冗兵耗
于上冗吏耗於下此所以盡取山澤之利而不能足也
觀此二説以今言之何止於可為長太息哉
　　梁狀元八十二嵗
陳正敏遯齋閒覽梁灝八十二嵗雍熈二年狀元及第
其謝啓云白首窮經少伏生之八嵗青雲得路多太公
之二年後終祕書監卒年九十餘此語既著士大夫亦
<pb:KR3j0038_WYG_067-5a>
以為口實予以國史考之梁公字太素雍熈二年廷試
甲科景徳元年以翰林學士知開封府暴疾卒年四十
二子固亦進士甲科至直史舘卒年三十三史臣謂梁
方當委遇中途夭謝又云梁之秀穎中道而摧明白如
此遯齋之妄不待攻也
　　太宗恤民
曽致堯為兩浙轉運使嘗上言去嵗所部秋租惟湖州
一郡督納及期而蘇常潤三州悉有逋負請各按賞罰
<pb:KR3j0038_WYG_067-5b>
太宗以江淮頻年水災蘇常特甚致堯所言刻薄不可
行因詔戒之使倍加安撫勿得騷擾是事必已編入三
朝寳訓中此國史本傳所載也
　　潘游洪沈
紹興十三年勑令所進書刪定官五員皆自選人改秩
潘良能季成游操存誠沈介徳和伯兄景伯皆拜祕書
省正字張表臣正民以無出身除司農丞四正字同日
赴館供職少監秦伯陽於㑹食之次謂坐客言一旦增
<pb:KR3j0038_WYG_067-6a>
四同舍而姓皆從水傍熺有一句願諸君為對之以成
三館異日佳話即云潘游洪沈泛瀛洲坐客合詞賞歎
竟無有能對者予因記筆談所載元厚之絳少時曾夢
人告之曰異日當為翰林學士須兄弟數人同在禁林
厚之自思素無兄弟疑為不然及熈寧中除學士同時
相先後入院者韓維持國陳繹和叔鄧綰文約楊繪元
素名皆從系始悟兄弟之說欲用絳繹繪維綰綸綍為
對然未暇考之史録嵗月果同否也
<pb:KR3j0038_WYG_067-6b>
　　舞鷗游蜻
戰國時諸子百家之書所載絶有同者列子黄帝篇云
海上之人有好漚(音/鷗)鳥者每旦之海上從漚鳥游漚鳥
之至者百數而不止其父曰吾聞漚鳥皆從汝游汝取
來吾玩之明日之海上漚鳥舞而不下也吕覽精喻篇
云海上人有好蜻(蜻蜓/也)者每朝居海上從蜻游蜻之至
者百數而不止前後左右盡蜻也終日玩之而不去其
父告之曰聞蜻皆從汝居取而來吾將玩之明日之海
<pb:KR3j0038_WYG_067-7a>
上蜻無至者矣此二說如出一手也
　　郎中用資序
國朝官制既行除用職事官不問資序高下但隨階品
而加行守試以賦祿郎中員外郎亦自為兩等頗因履
歴而授之後來相承必欲已關陞知州資序者為郎中
於是拜員外郎者具改官後實歴嵗月申吏部不以若
干任但通理細滿入考則陞知州乃正作郎中别命詞
給告頃常有㫖初除郎官者雖資歴已高且為員外候
<pb:KR3j0038_WYG_067-7b>
吏部再申然後陞作郎中近嵗掌故失之故李大性自
浙東提刑除吏部時佐自大理正除刑部徐䦎自大府
丞除都官岳震自將作少監除度支其告内即云郎中
與元指揮戾矣
　　臺諌分職
臺諌不相見已書於續筆中其分職不同各自有故實
元豐中趙彦若為諌議大夫論大臣不以道徳承聖化
而專任小數與郡有司較計短長失具瞻體因言門下
<pb:KR3j0038_WYG_067-8a>
侍郎章子厚左丞王安禮不宜處位神宗以彦若侵御
史論事左轉祕書監蓋許其論議而責其彈擊為非也
元祐初孫覺為諌議大夫是時諌官御史論事有分限
毋得越職覺請申唐六典及天禧詔書凡發令造事之
未便皆得奏陳然國史所載御史掌糾察官邪肅正綱
紀諌官掌規諌諷諭凡朝政闕失大臣至百官任非其
人三省至百司事有失當皆得諫正則蓋許之矣唐人
朝制大率重諌官而薄御史中丞温造道遇左補闕李
<pb:KR3j0038_WYG_067-8b>
虞恚不避捕從者笞擊左拾遺舒元襃等建言故事供
奉官惟宰相外無屈避造弃蔑典禮辱天子侍臣遺補
雖卑侍臣也中丞雖高法吏也侍臣見陵法吏自恣請
得論罪乃詔臺官供奉官共道路聽先後行相值則揖
然則居此二雄職者在唐日了不相謀云
　　貞元朝士
劉禹錫聴舊宫人穆氏唱歌一詩云曾陪織女度天河
記得雲間第一歌休唱貞元供奉曲當時朝士已無多
<pb:KR3j0038_WYG_067-9a>
劉在貞元任郎官御史後二紀方再入朝故有是語汪
藻始采用之其宣州謝上表云新建武之官儀不圖重
見數貞元之朝士今已無多汪在宣和間為館職符寳
郎是時紹興十三四年中其用事可謂精切邁常四用
之謝侍講修史表云下建武之詔書正爾恢張於治具
數貞元之朝士獨憐留落之孤蹤以徳夀慶典曾任兩
省官者遷秩蒙轉通奉大夫謝表云供奉當時敢齒貞
元之朝士頌歌大業願賡至徳之中興充永思陵橋道
<pb:KR3j0038_WYG_067-9b>
頓遞使轉宣奉大夫謝表云武徳文階愧三品維新之
澤貞元朝士動一時既徃之悲主上即位明堂禮成謝
加恩云考皇祐明堂之故操以舉行念貞元朝士之存
今其餘幾亦各隨事引用近者單䕫以知紹興府進文
華閣直學士謝表云數甘泉法從之舊真貞元朝士之
餘䕫當淳熈中雖為侍郎然一朝名臣尚多又距今才
十餘嵗似為未穩貼也
　　表章用兩臣字對
<pb:KR3j0038_WYG_067-10a>
表章自叙以兩臣字對說由東坡至汪浮溪多用之然
湏要審度君臣之間情義厚薄及姓名眷顧於君前如
何乃為合宜坡湖州謝表云知臣愚不適時難以追陪
新進察臣老不生事或能牧飬小民登州表云於其黨
而觀過謂臣或出於愛君就所短以求長知臣稍習於
治郡侍讀謝表云謂臣雖無大過人之才知臣粗有不
欺君之實欲使朝夕與於討論潁州表云意其忠義許
國故暫召還察其老病畏人復許補外汪謝徽州云謂
<pb:KR3j0038_WYG_067-10b>
臣不改嵗寒故起之散地察臣素推月旦故付以夲州
為陸藻謝給事中云知臣椎鈍無他故長奉賢王之學
憫臣踐揚滋久故亟陞法從之班為汪樞密謝子自虜
中歸不令入城降詔奬諭表云知臣齒髪已凋常恐鄧
攸之無後憐臣肺肝可見有如去病之辭家凡此所言
皆可自表於君前者劉夢得代竇羣容州表有察臣前
任事實恕臣本性朴愚之句坡公蓋本諸此近年後生
假倩作文不識事體至有碌碌常流乍得一壘亦輙云
<pb:KR3j0038_WYG_067-11a>
知臣察臣之類真可笑也
　　劉夢得謝上表
郡守謝上表首必云伏奉告命授臣某州已於某月某
日到任上訖然後入詞獨劉夢得數表不然和州者曰
伏奉去年六月二十五日制書授臣使持節和州諸軍
事守和州刺史臣自理巴賨不聞善最恩私忽降慶抃
失容臣某中謝伏惟皇帝陛下丕承寳祚光闡鴻猷有
漢武天人之姿禀周成叡哲之徳發言合古舉意通神
<pb:KR3j0038_WYG_067-11b>
委用得人動植咸悅理平之速從古無倫㣲臣何幸獲
覩昌運臣業在辭學早嵗䇿名徳宗尚文擢為御史出
入中外歴事五朝累承恩光三換符竹分憂之寄禄秩
非輕而素蓄所長効用無口臣聞一物失所前王軫懐
今逢聖朝豈患無位臣即以今月二十六日到所任上
訖伏以地在江淮俗參吳楚災旱之後綏撫誠難謹當
奉宣皇風慰彼黎庶久於其道冀使知方伏乞聖慈俯
賜昭鑒首尾叙述皆與他人表不同其䕫州汝州同州
<pb:KR3j0038_WYG_067-12a>
蘇州諸篇一體邁長子&KR3031;常稱誦之及為太平州遂擬
其體代作一表其詞云臣邁言伏奉今年九月十七日
制書授臣知太平州者一麾出守方切兢危三命滋共
弗容控避仰皇天之大造扣丹地以何言中謝恭惟皇
帝陛下叡知有臨神武不殺慕舜之孝見堯於墻徳冠
古今而獨尊仁並清寧而徧覆明見萬里將大混於車
書子來庶民更精求於岳牧臣家本儒素時無令名濫
竽宏博之科稅駕清華之地瀛山抱槧郎省握蘭在紹
<pb:KR3j0038_WYG_067-12b>
興之季年汚記注於右史龍飛應運鳯厯紀祥不遺細
㣲兼取愚頓遂以詞賦之職獲侍清閒之歡雖宿命應
仙許暫來於天上而塵心未斷旋即墮於人間一去十
八年之中三叨二千石之寄末繇金華郡還紬石室書
從珍臺閒館之游勸廣厦細旃之講真拜學士號名私
人受九重知己之殊極三入承明之幸使與大議不專
斯文而臣弱羽不足以當雄風蹇歩不足以勝重任上
恩惜其終棄左符寵其餘生李廣數竒徒羡侯於挍尉
<pb:KR3j0038_WYG_067-13a>
汲黯妄發敢歎薄於淮陽臣即以今月二十八日到任
上訖伏以郡在江東昔稱道院地隣淮右今謂壯藩謹
當宣布恩威奉行寛大求民之瘼問俗所宜緩帶輕裘
雖弗賢長城於李勣清心省事敢不避正堂於蓋公庶
幾固結本根少復報酬知遇全規模其歩驟然視昔所
作猶覺語煩
　　陳簡齋葆真詩
自崇寧以來時相不許士大夫讀史作詩何清源至於
<pb:KR3j0038_WYG_067-13b>
修入令式本意但欲崇尚經學痛沮詩賦耳於是庠序
之間以詩為諱政和後稍復為之而陳去非遂以墨梅
絶句擢寘館閣嘗以夏日偕五同舍集葆真宫池上避
暑取緑隂生晝靜分韻賦詩陳得靜字其詞曰清池不
受暑幽討起予病長安車轍邉有此萬荷柄是身唯可
懶共寄無盡興魚游水底涼鳥語林間靜談餘日亭午
樹影一時正清風不負客意重百金贈聊將兩鬢蓬起
照千丈鏡㣲波喜揺人小立待其定梁王今何許柳色
<pb:KR3j0038_WYG_067-14a>
幾衰盛人生行樂耳詩律已具贈邂逅一尊酒它年五
君詠重期踏月來夜半嘯煙艇詩成出示坐上皆詫為
擅塲朱新仲時親見之云京師無人不傳寫也
　　仙傳圖志荒唐
昔人所作神仙傳之類大底荒唐謬悠殊不能略考引
史䇿如衞叔卿事云漢儀鳯二年孝武皇帝閒居殿上
而見之月支使者事云延和三年武帝幸安定而月支
國遣使獻香案儀鳯乃唐高宗紀年名延和乃魏太武
<pb:KR3j0038_WYG_067-14b>
唐睿宗紀年名而誕妄若是自餘山經地志徃往皆然
近世士大夫采一方傳記及故老談說競為圖志用心
甚專用力甚博亦不能免牴牾高䕫守襄陽命僚屬作
一書其叙歴代法革云在周為楚鄧鄾諸國据左傳鄾
乃鄧邑後巴人伐楚圍鄾蓋楚滅鄧故亦來屬元非列
國也又引左傳蔓成然事以蔓為國据成然乃楚大夫
靈王奪其邑無所謂蔓國也
　容齋四筆卷十四

<pb:KR3j0038_WYG_068-1a>
欽定四庫全書
　容齋四筆卷
