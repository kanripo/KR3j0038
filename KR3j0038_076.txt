# -*- mode: mandoku-view -*-
#+TITLE: 容齋隨筆
#+DATE: 2015-09-23 10:12:35
#+PROPERTY: JUAN 76


十(十七/則)　　　　宋　洪邁　撰
　　過所
刑統衞禁律云不應度闗而給過所若冒名請過所而
度者又云以過所與人又闗津疏議闗謂判過所之處
津直度人不判過所釋名曰過所至闗津以示之或曰
𫝊𫝊轉也轉移所在識以為信漢文帝十二年除闗無
用傳張晏曰𫝊信也若今過所也兩行書繒帛分持其
<pb:KR3j0038_WYG_063-1b>
一出入闗合之乃得過謂之傳也魏志倉慈為敦煌太
守西域雜胡欲詣洛者為封過所廷尉決事曰廣平趙
禮詣雒治病門人齎過所詣洛陽責禮冒名渡津受一
嵗半刑徐鉉稽神録道士張謹好符法客遊華隂得二
奴曰徳兒歸寳謹愿可慿信張東行凡書囊符法過所
衣服皆付歸寳負之將及闗二奴忽不見所齎之物皆
失之矣時秦隴用兵闗禁嚴急客行無驗皆見刑戮既
不敢東度復還主人乃見二兒因擲過所還之然過所
<pb:KR3j0038_WYG_063-2a>
二字讀者多不曉盖若今時公慿引㨿之類故裒其事
于此
　　露布
用兵獲勝則上其功狀於朝謂之露布今博學宏詞科
以為一題雖自魏晉以來有之然竟不知所出唯劉勰
文心雕龍云露布者盖露板不封布諸觀聽也唐莊宗
為晉王時擒滅劉守光命掌書記王緘草露布緘不知
故事書之於布遣人曵之為議者所笑然亦有所從來
<pb:KR3j0038_WYG_063-2b>
魏高祖南伐長史韓顯宗與齊戍將力戰斬其禆將高
祖曰卿何為不作露布對曰頃聞將軍王肅獲賊二三
人驢馬數匹皆為露布私每哂之近雖得摧醜虜擒斬
不多脫復高曵長縑虛張功捷尤而效之其罪彌甚臣
所以斂毫卷帛解上而已以是而言則用絹高懸久矣
　　東坡題潭帖
潭州石刻法帖十卷盖錢希白所鑴最為善本吾鄉程
欽之待詔以元符三年帥桂林東坡自儋耳移合浦得
<pb:KR3j0038_WYG_063-3a>
觀其藏帖每帖各題其末第二卷云唐太宗作詩至多
亦有徐庾風氣而世不𫝊獨於初學記時時見之第四
卷云吳道子始見張僧繇畫曰浪得名耳已而坐卧其
下三日不能去庾征西初不服逸少有家雞野䳱之論
後乃以為伯英再生今觀其書乃不逮子敬遠甚正可
比羊欣耳第六卷云宰相安和殷生無恙宰相當是簡
文帝殷生則淵源也邪第八卷云希白作字自有江左
風味故長沙法帖比淳化待詔所摹為勝世俗不察爭
<pb:KR3j0038_WYG_063-3b>
訪閣下本誤矣此逸少一卷尤妙庚辰七夕合浦官舍
借觀第九卷云謝安問獻之君書何如尊公答曰故自
不同安曰外人不爾曰人那得知已上所書今麻沙所
刋大全集志林中或有之案庾亮及弟翼俱為征西將
軍坡所引者翼也坡又有詩曰暮年却得庾安西自厭
家雞題六紙盖指翼前所厯官云此帖今藏予家
　　山公啓事
晉書山濤傳濤再居選職十有餘年每一官缺輙啓擬
<pb:KR3j0038_WYG_063-4a>
數人詔㫖有所向然後顯奏随帝意所欲為先故帝之
所用或非舉首衆情不察以濤輕重任意或譖之於帝
濤行之自若一年之後衆情乃&KR0397;濤所奏甄㧞人物各
為題目時稱山公啓事此語今多引用然不得其式法
帖中乃有之云侍中尚書僕射奉車都尉新㳫伯臣濤
言臣近啓崔諒史曜陳准可補吏部郎詔書可爾此三
人皆衆所稱諒尤質止少華可以崇教雖大化未可倉
卒風尚所勸為益者多臣以為宜先用諒謹隨事以聞
<pb:KR3j0038_WYG_063-4b>
觀此一帖可以槩見然所啓三人後亦無聞既云皆衆
所稱當不碌碌也舊潭帖為識者稱許以為賢於他本
然於此奏未可倉卒之下乃云風筆惻然全無意義今
所録者臨江本也
　　親王回庶官書
隨筆中載親王與侍從徃還禮數又得錢丕行年雜紀
云昇王受恩命丕是時為將作少監亦投賀狀王降回
書簽子啓頭繼為皇太子三司判官並通牓子詣内東
<pb:KR3j0038_WYG_063-5a>
門參賀通入後中貴出𫝊令㫖𫝊語及受冊寳訖百官
班賀又赴東宫賀宰相親王階下班定太子降階宰相
前拜致詞訖又拜太子皆答拜亦致詞叙謝一時之儀
如此
　　責降考試官
天禧二年九月勑差屯田員外郎判度支計院任布著
作郎直史館徐奭太子中允直集賢院麻温其並充開
封府發解官十月差兵部員外郎直集賢院楊侃太子
<pb:KR3j0038_WYG_063-5b>
中允直集賢院丁度並國子監發解官十一月解一百
四人解元郭稹十六日宣翰林學士錢惟演盛度樞密
直學士王晦叔龍圖閣待制李虛已李行簡覆考開封
舉人為落解舉人有訟不平者及奏名郭稹依舊其餘
覆落并却考上人數甚多十二月發解官並降差遣任
布鄧州徐奭洪州楊侃江州丁度齊州並監税此事見
於錢丕雜紀用五侍從覆考解試前後未之有也
　　青蓮居士
<pb:KR3j0038_WYG_063-6a>
李太白贈玊泉仙人掌茶詩序云荆州玉泉寺近清溪
諸山徃徃有乳窟其水邉處處有茗草羅生枝葉如碧
玊唯玊泉真公常采而飲之余遊金陵見宗僧中孚示
予茶數十片其狀如手名為仙人掌茶盖新出乎玉泉
之山曠古未覿因持以見遺兼贈詩要予答之遂有此
作後之高僧大隠知仙人掌茶發乎中孚禪子及青蓮
居士李白也太白之稱但有謫仙人爾青蓮居士獨於
此見之文人未嘗引用而仙人掌茶今池州九華山中
<pb:KR3j0038_WYG_063-6b>
亦頗有之其狀畧如蕨拳也
　　閩俗詭祕殺人
姦㐫之民恃富逞力處心積慮果於殺人然揆之以法
盖有勑律所不曾登載善治惡者當原情定罪必致其
誅可也閩中習俗尤甚毎執縛其仇窮肆殘虐或以酒
調鋸屑逼之使飲欲其粘着肺腑不能傳化馴致痰渴
之疾或炒沙鎔蠟灌注耳中令其聾瞶或以濕薦束體
布褁卵石痛加敺箠而外無痕傷或按擦肩背使皮膚
<pb:KR3j0038_WYG_063-7a>
寛皺乃施針刺入肩井不可復出或以小釣鈎藏於鰍
魚之腹強使吞之攻鑽五臟久而必死凡此等者類非
一端既痕腫不露於外撿驗不得而見情犯巨蠧功意
兩惡而法所不言顔度魯子為轉運使嘗掲榜禁約予
守建寧亦窮治一兩事吳楚間士大夫宦游於彼者不
可不察也
　　富公遷官
富韓公慶厯二年以右正言知制誥報聘契丹還除吏
<pb:KR3j0038_WYG_063-7b>
部郎中樞密直學士不受尋除翰林學士又不受三年
除右諫議大夫樞密副使力辭乃改資政殿學士而諫
議如初公受之又五月復為副樞盖昔時除目才下即
時命詞給告及其改命但不拜執政而猶得所進官用
今日官制言之是承議郎(舊為/正言)中書舍人(舊知/制誥)而為太
中大夫(舊為/諫議)資政殿學士也
　　唐藩鎮行墨勑
池州銅陵縣孚貺侯廟有唐中和二年二月一碑其詞
<pb:KR3j0038_WYG_063-8a>
云勑宣歙池等州都團練觀察使牒當道先准詔㫖許
行墨勑授管内諸州有功刺史大將等憲官具件如後
晉朝故晉陽太守兼揚州長史張寛牒奉處分當道先
准詔㫖許行墨勑奬勸功勳雖幽顯不同而襃昇一致
神久標竒絶早揖英風靈跡屢彰神逵不昧夫寵贈之
典非列藩宜為神功既昭乃軍都顒請是行權制用副
人心謹議褒贈游擊將軍宣州都督後云使撿挍工部
尚書兼御史大夫裴押邑人以為裴休秋浦志亦然予
<pb:KR3j0038_WYG_063-8b>
考之非也張魏公宣撫川陜便宜封爵諸神實本諸此
　　吏部循資格
唐開元十八年四月以侍中裴光庭兼吏部尚書先是
選司注官惟視其人之能否或不次超遷或老於下位
有出身二十餘年不得祿者又州縣亦無等級或自大
入小或初近後逺皆無定制光庭始奏用循資格各以
罷官若干選而集官高者選少卑者選多無問能否選
滿則注限年躡級毋得踰越非負譴者皆有陞無降其
<pb:KR3j0038_WYG_063-9a>
庸愚沉滯者皆喜謂之聖書而材俊之士無不怨嘆宋
璟爭之不能得二十一年光庭薨博士孫琬議光庭用
循資格失勸奬之道請謚曰克是年六月制自今選人
有才業操行委吏部臨時擢用雖有此制而有司以循
資格便於己猶踵行之盖今日吏部四選乃其法也予
案元魏肅宗神龜二年官員既少應選者多尚書李韶
銓注不行大致怨嗟崔亮代之奏為格制不問士之賢
愚專以停解月日為斷沉滯者皆稱其能亮甥劉景安
<pb:KR3j0038_WYG_063-9b>
與書曰商周以鄉塾貢士兩漢由州郡薦材魏晉中正
雖未盡美應什收六七而朝廷貢材止求其文不取其
理察孝廉唯論章句不及治道立中正不考材行空辨
姓氏舅屬當銓衡宜須改張易調反為停年格以限之
天下士子誰復修厲名行哉洛陽令薛琡上書言黎元
命繫長吏若選曹惟取年勞不簡能否義均行鴈次若
貫魚執簿呼名一人足矣數人而用何謂銓衡乞令王
公貴人薦賢以補郡縣詔公卿議之其後甄琛等繼亮
<pb:KR3j0038_WYG_063-10a>
利其便已踵而行之魏之選舉失人自亮始也至孝靜
帝元象二年以高澄攝吏部尚書始改亮年勞之制銓
擢賢能當是自此一變光庭又祖亮故智云然後人罕
有談亮澄事者
　　五行納音
六十甲子納音之說術家多不能曉原其所以得名皆
從五音所生有條不紊端如貫珠盖甲子為首而五音
始於宫宫土生金故甲子為金而乙丑以隂從陽商金
<pb:KR3j0038_WYG_063-10b>
生水故丙子為水而丁丑從之角木生火故戊子為火
徴火生土故庚子為土羽水生木故壬子為木而已丑
辛丑癸丑各從之至於甲寅則納音起於商商金生水
故甲寅為水角木生火故丙寅為火徴火生土故戊寅
為土羽水生木故庚寅為木宫土生金故壬寅為金而
五卯各從之至甲辰則納音起於角角木生火故甲辰
為火徴火生土故丙辰為土羽水生木故戊辰為木宫
土生金故庚辰為金商金生水故壬辰為水而五已各
<pb:KR3j0038_WYG_063-11a>
從之宫商角既然惟徴羽不得居首於是甲午復如甲
子甲申如甲寅甲戌如甲辰而五未五酉五亥亦各從
其類
　　五行化真
五行運化如甲巳化真土之類若推求其義無從可得
盖只以五虎元所生命之如甲巳之年丙作首謂丙寅
月建也丙屬火火生土故甲巳化真土乙庚之嵗戊為
頭謂戊寅月建也戊屬土土生金故乙庚化真金丙辛
<pb:KR3j0038_WYG_063-11b>
寄向庚寅去庚屬金金生水故丙辛化真水丁壬壬位
順行流壬屬水水生木故丁壬化真木戊癸但向甲寅
求甲屬木木生火故戊癸化真火此二說皆得之莆田
鄭景實頃在舘中見魏㡬道談五行納音亦然
　　錢忠懿判語
王順伯家有錢忠懿一判語其狀云臣贊寧右臣伏奉
宣㫖撰文疏今進呈乞給下取設齋日五更前上塔臣
自宣却欲重建乞於仁政殿前夜間化却不然便向塔
<pb:KR3j0038_WYG_063-12a>
前化並取聖㫖判曰便要吾人宣讀後於真身塔前焚
化二十七日而在前花押予謂錢氏固嘗三改元但或
言其稱帝則否也此狀内進呈聖㫖等語盖類西河之
人擬子夏於夫子故自貽僭帝之議想它所施行皆然
矣
　　王逸少為藝所累
王逸少在東晉時盖温太真蔡謨謝安石一等人也直
以抗懐物外不為人役故功名成就無一可言而其操
<pb:KR3j0038_WYG_063-12b>
履識見議論閎卓當世亦少其比公卿愛其才噐頻召
不就殷淵源輔政勸使應命遺之書曰足下出處正與
隆替對豈可以一世之存亡必從足下從容之適逸少
報曰吾素自無廊廟王丞相欲内吾誓不許之手跡猶
存由來尚矣不於足下參政而方進退自兒娶女嫁便
懐尚子平之志數與親知言之非一日也及殷侯將北
伐以為必敗貽書止之殷敗後復圖再舉又遺書曰以
區區江左所營綜如此天下寒心久矣自冦亂以來處
<pb:KR3j0038_WYG_063-13a>
内外之任者疲竭根本各從所志竟無一功可論一事
可紀任其事者豈得辭四海之責哉若猶以前事為未
工故復求之於分外宇宙雖廣何所自容又與㑹稽王
牋曰今雖有可欣之㑹内求諸已而所憂乃重於所欣
以區區吳越經緯天下十分之九不亡何待願令諸軍
皆還保淮須根立勢舉謀之未晩其識慮精深如是其
至恨不見於用耳而為書名所盖後世但以翰墨稱之
晉書夲贊標為唐太宗御撰專頌其研精篆素盡善盡
<pb:KR3j0038_WYG_063-13b>
美至有心慕手追之語畧無一詞論其平生則一藝之
工為累大矣獻之立志亦似其父謝安欲使題太極殿
榜以為萬代寳而難言之試及韋仲將凌雲榜事即正
色曰使其若此有以知魏徳之不長遂不之逼觀此一
節可以知其為人而亦以書名之故没其盛徳二王尚
爾况於他人乎
　　鄂州南樓磨崖
慶元元年鄂州修南樓剥土有大石露于外竒崛可觀
<pb:KR3j0038_WYG_063-14a>
郡守吳琚見而愛之命洗剔出圭角即而諦視乃磨崖
二碑其一刻兩字上曰栁徑二尺四寸筆勢清勁下若
翻書人字唯存人脚不可復辨或以為符或以為花押
邦人至標飭置神堂香火供事或云道州學側虞帝廟
内亦有之云柳君名應辰是唐末五代時湖北人也其
一高丈一尺闊如其高而加五寸刻大字八十五凡為
九行其文曰乾正元年荆襄冦亂大吳將軍出陳武昌
詔太守楊公出鎮後云荆江京漢推忠輔國侍衛將軍
<pb:KR3j0038_WYG_063-14b>
吳居中記案楊行密之子溥嗣吳王位是嵗唐明宗天
成二年溥以十一月僭帝改元乾貞宋莒公紀年通譜
書為乾正云避仁宗嫌名通鑑亦同而此直以為乾正
一時所立不應有誤也
　　賞魚袋出處
隨筆書衡山唐碑别駕賞魚袋云名不可曉今按唐職
林魚𢃄門叙金玊銀鐡𢃄及金銀魚袋云開元勑非灼
然有戰功者餘不得輙賞魚袋斯明文也
<pb:KR3j0038_WYG_063-15a>
　
　
　
　
　
　
　
　
<pb:KR3j0038_WYG_063-15b>
　
　
　
　
　
　
　
　容齋四筆卷十

<pb:KR3j0038_WYG_064-1a>
欽定四庫全書
　容齋四筆卷十一　　　　　宋　洪邁　撰
　　
