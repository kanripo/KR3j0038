# -*- mode: mandoku-view -*-
#+TITLE: 容齋隨筆
#+DATE: 2015-09-23 10:12:34
#+PROPERTY: JUAN 72


六(十五/則)　　　　宋　洪邁　撰
　　韓文公逸詩
唐五竇聮珠集載竇牟為東都判官陪韓院長韋河南
同尋劉師不遇分韵賦詩都官員外郎韓愈得尋字其
語云秦客何年駐仙源此地深還隨躡鳬騎來訪馭雲
襟院閉青霞入松髙老鶴尋猶疑隱形坐敢起竊桃心
今諸本韓集皆不載近者莆田方崧卿考證訪賾甚至
<pb:KR3j0038_WYG_059-1b>
猶取聮珠中竇庠酬退之登岳陽樓一大篇顧獨遺此
何也
　　竇叔向詩不存
竇氏聮珠序云五竇之父叔向當代宗朝善五言詩名
冠流輩時屬正懿皇后山陵上注意哀挽即時進三章
内考首出傳諸人口有命婦羞蘋葉都人挿柰花禁兵
環素帟宮女哭寒雲之句可謂佳唱而畧無一首存於
今荆公百家詩選亦無之是可惜也予嘗得故吳良嗣
<pb:KR3j0038_WYG_059-2a>
家所抄唐詩僅有叔向六篇皆竒作念其不傳於世今
悉録之夏夜宿表兄話舊云夜合花開香滿庭夜深㣲
雨醉初醒逺書珍重何時逹舊事凄凉不可聽去日兒
童皆長大昔年親友半凋零明朝又是孤舟别愁見河
橋酒幔青秋砧送包大夫云斷續長門夜清冷逆旅秋
征夫應待信寒女不勝愁帶月飛城上因風散陌頭離
居偏入聽况復送歸舟春日早朝應制云紫殿俯千官
春松應合歡御爐香熖煖馳道玉聲寒乳燕翻珠綴祥
<pb:KR3j0038_WYG_059-2b>
烏集露盤宫花一萬樹不敢舉頭㸔過檐石湖云曉發
魚門埭晴㸔檐石湖日衘髙浪出天入四空無咫尺分
洲島纎毫指舳艫渺然從此去誰念客㠶孤正懿挽歌
二首云二陵恭婦道六寝盛皇情禮遜生前貴恩追殁
後榮㓜王親捧土愛女復連塋東望長如在誰云向玉
京後庭攀畫柳上陌咽清笳命婦羞蘋葉都人挿柰花
夀宫星月異仙路徃來賖縱有迎神術終悲隔絳紗第
三篇亡叔向字遺直仕至左拾遺出為溧水令唐書亦
<pb:KR3j0038_WYG_059-3a>
稱其以詩自名云
　　用柰花事
竇叔向所用柰花事出晉史云成帝時三吳女子相與
簪白花望之如素柰傳言天公織女死為之着服已而
杜皇后崩其言遂騐紹興五年寧徳皇后訃音從北庭
來知徽州唐煇使休寧尉陳之茂撰䟽文有語云十年
罹難終弗返於蒼梧萬國衘寃徒盡簪於白柰是時正
從徽廟&KR0170;塵其對偶精確如此
<pb:KR3j0038_WYG_059-3b>
　　王廖兒良
賈誼過秦論曰六國之士吳起孫臏帶他兒良王廖田
忌廉頗趙奢之朋制其兵漢書注家皆無所釋顔師古
但音兒為五奚反廖為聊而已此八人者帶他兒良王
廖不知其何國人獨吕氏春秋云老聃貴柔孔子貴仁
墨翟貴廉關尹貴清列子貴虚陳駢貴齊楊朱貴己孫
臏貴勢王廖貴先兒良貴後而注云王廖謀兵事貴先
建茅也兒良作兵謀貴後雖僅見二人之名然亦莫能
<pb:KR3j0038_WYG_059-4a>
詳也廖良列於孔老之末而漢四種兵書有良權謀一
篇又賈誼首稱寗越杜赫為之謀漢書亦不注呂氏云
孔墨寗越皆布衣之士也越中牟人也周威公師之又
稱杜赫以安天下說周昭文君則越赫善謀可以槩見
漫書之以補漢書之缺
　　徙木僨表
商鞅變秦法恐民不信乃募民徙三丈之木而予五十
金有一人徙之輒予金乃下令吳起治西河欲諭其信
<pb:KR3j0038_WYG_059-4b>
於民夜置表於南門之外令於邑中曰有人能僨表者
仕之長大夫民相謂曰此必不信有一人曰試徃僨表
不得賞而已何傷徃僨表來謁吳起起仕之長大夫自
是之後民信起之賞罰予謂鞅本魏人其徙木示信盖
以効起而起之事不傳
　　建武中元續書
隨筆所書建武中元一則文惠公作隷釋於蜀郡守何
君閣道碑一篇中以為不然比得蜀士袁夢麒應祥漢
<pb:KR3j0038_WYG_059-5a>
制叢録亦以紀志傳不同為惑而云近歲雅州榮經縣
治之西有得蜀郡治道記於崖壁間者記末云建武中
元二年六月就於是千載之疑渙然氷釋予觀何君閣
道正建武中元二年六月就袁君所言榮經崖壁之記
盖是此耳但以出於近歲恨不得質之文惠為之惻然
　　草駒聾蟲
今人謂野牧馬為草馬淮南子脩務訓曰馬之為草駒
之時跳躍揚蹏翹尾而走人不能制注云馬五尺以下
<pb:KR3j0038_WYG_059-5b>
為駒放在草中故曰草駒盖今之所稱者是也下文曰
形之於馬馬不可化其可駕御教之所為也馬聾蟲也
而可以通氣志猶待教而成又况人乎注曰蟲喻無知
也聾蟲之名甚竒
　　記李履中二事
崇寧中蔡京當國欲洗邢恕誣謗宗廟之罪既&KR0734;拭用
之又欲令立邉功以進身於是以為涇原經畧使遂謀
用車戰法及造舟五百艘将直抵興靈以空夏國詔以
<pb:KR3j0038_WYG_059-6a>
付熈河漕臣李復復長安人乆居兵閒習熟戎事力上
䟽詆切之予頃書之於國史恕列傳中比得上饒所刋
潏水集正復所為文得此兩奏歎其能以區區外官而
排斥上相之客如此恨史傳為不詳盡乃録于此其乞
罷造戰車䟽云奉聖㫖令本司製造戰車三百兩臣嘗
覧載籍古者師行固嘗用車盖兵不妄動征戰有禮不
為詭遇多在平原廣野故車可以行今盡在極邉戎狄
乗勢而來雖鷙鳥飛翥不如是之迅捷下寨駐軍各以
<pb:KR3j0038_WYG_059-6b>
保險為利其徃也車不及期居而保險車不能登歸則
虜多襲逐爭先奔趍不暇囬顧車安能收非若古昔於
中國為用臣聞此議出於許彥圭彦圭因姚麟而獻說
朝廷遂然之不知彥圭劇為輕妄唐之房琯嘗用車戰
大敗於陳濤斜十萬義軍無有脫者畿邑平地且如此
况今欲用於峻阪溝谷之閒乎又戰車比常車濶六七
寸運不合轍牽拽不行昨來兵夫典賣衣物自賃牛具
終日方進五七里遂致兵夫逃亡棄車於道大為諸路
<pb:KR3j0038_WYG_059-7a>
之患今乞便行罷造如别路已有造者乞更不牽拽前
來其乞罷造船奏云邢恕乞打造船五百隻於黄河順
流放下至㑹州西小河内蔵放有㫖專委臣監督限一
年了當契勘本路只有船匠一人須乞於荆江淮浙和
雇又丁線物料亦非本路所出觀恕奏請實是兒戱且
造船五百隻若自今工料並備亦須數年自蘭州駕放
至㑹州約三百里北岸是敵境豈可容易㑹州之西小
河醎水其濶不及一丈深止於一二尺豈能蔵船黄河
<pb:KR3j0038_WYG_059-7b>
過㑹州入韋精山石峽險窄自上垂流直下髙數十尺
船豈可過至西安州之東大河分為六七道水淺灘磧
不勝舟載一船所載不過五馬二十人雖到興州又何
能為又不知幾月得至此聲若出必為夏國侮笑臣未
敢便依㫖揮擘畫恐虚費錢物終誤大事䟽既上徽宗
察其言忠遂罷二役復字履中為關内名儒官至中大
夫集英殿脩撰李昭玘嘗贈詩云結交頼有紫□翁鶴
骨嶄嶄爛脩目五言長城屹千丈萬卷書樓聊一讀可
<pb:KR3j0038_WYG_059-8a>
知其人矣
　　乾寧覆試進士
唐昭宗乾寧二年試進士刑部尚書崔凝下二十五人
放榜後宣詔翰林學士陸扆祕書監馮渥入内各贈衣
一副及氊被於武徳殿前復試但放十五人自状頭張
貽範以下重落其六人許再入舉塲四人所試最下不
許再入蘇楷其一也故挾此憾至於駮昭宗聖文之謚
崔凝坐貶合州刺史是時國祚如贅疣悍鎮強藩請隧
<pb:KR3j0038_WYG_059-8b>
問鼎之不暇顧惓惓若此其再試也詩賦各兩篇内良
弓獻問賦以太宗問工人木心不正脉理皆邪若何道
理十七字皆取五聲字依輪次以雙周隔句為韻限三
百二十字成貽範等六人訖唐末不復綴榜盖是時不
糊名一黜之後主司不敢再收拾也有黄滔者是年及
第閩人也九世孫沃為吉州永豐宰刋其遺文初試覆
試凡三賦皆在焉曲直不相入賦以題中曲直兩字為
韻釋云邪正殊途各有好惡終篇只押兩韻良弓獻問
<pb:KR3j0038_WYG_059-9a>
賦取五聲字次第用各隨聲為賦格於是第一韻尾句
云資國祚之崇崇上平聲也第二韻垂寳祚於緜緜下
平聲也第三韻曽非唯唯上聲也第四韻露其言而粲
粲去聲也而闕入聲一韻賦韻如是前所未有國将亡
必多制亦云可笑矣信州永豐人王正白時再試中選
郡守為改所居坊名曰進賢且減户稅亦後來所無
　　臨海蠏圖
文登吕亢多識草木蟲魚守官台州臨海命工作蠏圖
<pb:KR3j0038_WYG_059-9b>
凡十有二種一曰蝤蛑乃蠏之巨者兩螯大而有細毛
如苔八足亦皆有㣲毛二曰撥棹子状如蝤蛑螯足無
毛後兩小足薄而㣲濶類人之所食者然亦頗異其大
如升南人皆呼為蠏八月閒盛出人採之與人鬭其螯
甚巨徃徃能害人三曰擁劒状如蠏而色黄其一螯偏
長三寸餘有光四曰彭螖螯㣲毛足無毛以鹽藏而貨
於市爾雅曰彭蠌小者蟧云小蠏也蠌音澤蟧音勞呉
人呼為彭越搜神記言此物嘗通人夢自稱長卿今臨
<pb:KR3j0038_WYG_059-10a>
海人多以長卿呼之五曰竭朴大於彭螖殻黒斑有文
章螯正赤常以大螯障目小螯取食六曰沙狗似彭螖
壤沙為宂見人則走屈折易道不可得七曰望潮殻白
色居則背坎外向潮欲來皆出坎舉螯如望不失常期
八曰倚望亦大如彭螖居常東西顧睨行不四五又舉
兩螯以足起望惟入穴乃止九曰石硱大於常蠏八足
殻通赤状若鵞卵十曰蜂江如蠏兩螯足極小堅如石
不可食十一曰蘆虎似彭蜞正赤不可食十二曰彭蜞
<pb:KR3j0038_WYG_059-10b>
大於螖小於常蠏吕君云此皆常所見者北人罕見故
繪以為圖又海商言海中&KR1314;鼊島之東一島多蠏種名
甚異有虎頭者有翅能飛者有能捕魚者有殻大兼尺
者以非親見故不畫李履中得其一本為作記予家楚
宦游二浙閩廣所識蠏屬多矣亦不悉與前説同而所
謂黄甲白蠏蟳蠘諸種吕圖不載豈名謂或殊乎故紀
其詳以示博雅者
　　東坡作碑銘
<pb:KR3j0038_WYG_059-11a>
東坡祭張文定文云軾於天下未嘗銘墓獨銘五人皆
盛徳故以文集考之凡七篇若富韓公司馬温公趙清
獻公范蜀公并張公坡所自作此外趙康靖滕元發二
誌乃代張公者故不列於五人之數眉州小集有元祐
中奏稿云臣近凖敇差撰故同知樞宻院事趙瞻神道
碑并書者臣平生本不為人撰行狀埋銘墓碑士大夫
所共知只因近日撰司馬光行狀盖為光曽為臣亡母
程氏撰埋銘又為范鎮撰墓誌盖為鎮與先臣某平生
<pb:KR3j0038_WYG_059-11b>
交契至深不可不撰及奉詔撰司馬光富弼等墓碑不
可固辭然終非本志况臣老病廢學文詞鄙陋不稱人
子所欲顯揚其親之意伏望聖慈别擇能者特許辭免
觀此一奏可印公心而杭本奏議十五卷中不載
　　洗兒金錢
車駕都錢塘以來皇子在邸生男及女則戚里三衙浙
漕京尹皆有餉獻隨即致答自金幣之外洗兒錢果動
以十數合極其珍巧若揔而言之殆不可勝算莫知其
<pb:KR3j0038_WYG_059-12a>
事例之所起劉原甫在嘉祐中因論無故踈决云在外
羣情皆云聖意以皇女生故施此慶恐非王者之令典
也又聞多作金銀犀象玊石琥珀玳瑁檀香等錢及鑄
金銀為花果賜予臣下自宰相臺諫皆受此賜無益之
費無名之賞殆無甚於此若欲夸示奢麗為世俗之觀
則可矣非所以軌物訓儉也宰相臺諫以道徳輔主奈
何空受此賜曽無一言遂事不諌臣願深執恭儉以答
上天之貺不宜行姑息之恩以損政體偉哉劉公之論
<pb:KR3j0038_WYG_059-12b>
其勁切如此歐陽公銘墓畧而不書予為國史亦不知
載於本傳比方讀其奏章故敬紀之韓偓金鑾宻記云
天復二年大駕在岐皇女生三日賜洗兒果子金銀錢
銀葉坐子金銀鋌子予謂唐昭宗於是時尚復講此而
在庭無一言葢宫掖相承欲罷不能也
　　告命失故事
祖宗時知制誥六員故朝廷除授雖京官磨勘選人改
秩奏薦門客恩科助教率皆命詞然有官列已崇而有
<pb:KR3j0038_WYG_059-13a>
司不舉者多出時相之意劉原甫掌外制以任顓落職
不降誥詞曾奏陳以為非故事得㫖即施行之已而劉
元瑜王琪降官直以勑牒劉又言非朝廷賞罰訓誥毖
重之意今觀劉集有太平州文學袁嗣立改江州文學
制云昔先王簡不帥教而不變者屏之裔土終身不齒
若爾之行豈足顧哉然猶假以仕板徙之善郡不貲之
恩也勉思自新無重其咎未幾嗣立又徙洪州制云爾
頃冒憲典遷之尋陽復以親嫌於法當避夫薄志節寡
<pb:KR3j0038_WYG_059-13b>
廉耻者固不可使處有嫌之地益徙豫章思自湔滌嗣
立之事㣲矣乃費兩誥讀此命書可知其人漫書之以
發一笑
　　扁字二義
扁音薄典切唐韻二義其一曰扁署門户其一曰姓也
此外無他說案鶡冠子云五家為伍十伍為里四里為
扁扁為之長十扁為鄉其上為縣為郡其不奉上令者
以告扁長盖如遂黨都保之稱諸書皆不載
<pb:KR3j0038_WYG_059-14a>
　　娑羅樹
世俗多指言月中桂為娑羅樹不知所起案酉陽雜爼
云巴陵有寺僧房床下忽生一木隨伐而長外國僧見
曰此娑羅也元嘉中出一花如蓮唐天寳初安西進娑
羅枝狀言臣所管四鎮㧞汗郍國有娑羅樹特為竒絶
不比凡草不止惡禽近來得樹枝二百莖以進予比得
楚州淮隂縣唐開元十一年海州刺史李邕所作娑羅
樹碑云非中夏物土所宜有者婆娑十畝蔚䁐千人惡
<pb:KR3j0038_WYG_059-14b>
禽翔而不集好鳥止而不巢深識者雖徘徊仰止而莫
知冥植博物者雖沉吟稱引而莫辨嘉名隨所方靣頗
證靈應東瘁則青郊苦而歲不稔西茂則白蔵㤗而秋
有成嘗有三藏義浄還自西域齋戒瞻嘆於是邑宰張
松質請邕述文建碑觀邕所言惡禽不集正與上說同
又有松質一書答邕云此土玊像爰及石龜一離淮隂
百有餘載前後抗表尚不能稱頼公威徳備聞所以還
歸故里謹遣僧三人父老七人齎狀拜謝宣和中向子
<pb:KR3j0038_WYG_059-15a>
諲過淮隂見此樹今有二本方廣丈餘盖非故物蒋頴
叔云玊像石龜不知今安在然則娑羅之異世間無别
種也呉興苪&KR0177;國器有從沈文伯乞娑羅樹碑古風一
首云楚州淮隂娑羅樹霜露榮悴今何如能令草木死
不朽當時為有北海書荒碑雨侵澁苔蘚尚想墨本傳
東吳正賦此也歐陽公有定力院七葉木詩云伊洛多
佳木娑羅舊得名常於佛家見宜在月宫生釦砌隂鋪
靜虚堂子落聲亦此樹耳所謂七葉者未詳
<pb:KR3j0038_WYG_059-15b>
　
　
　
　
　
　
　
　容齋四筆卷六

<pb:KR3j0038_WYG_060-1a>
欽定四庫全書
　容齋四筆卷
