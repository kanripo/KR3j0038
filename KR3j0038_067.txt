# -*- mode: mandoku-view -*-
#+TITLE: 容齋隨筆
#+DATE: 2015-09-23 10:12:33
#+PROPERTY: JUAN 67


容齋四筆卷一(十九/則)　　　　宋　洪邁　撰
　　孔廟位次
自唐以來相𫝊以孔門髙弟顔淵至子夏為十哲故坐
祀於廟堂上其後升顔子配享則進曽子於堂居子夏
之次以補其闕然顔子之父路曽子之父㸃乃在廡下
從祀之列子處父上神靈有知何以自安所謂子雖齊
聖不先父食正謂是也又孟子配食與顔子並而其師
<pb:KR3j0038_WYG_054-1b>
子思子思之師曽子亦在下此兩者於禮於義實為未
然特相承既乆莫之敢議耳
　　周三公不特置
周成王董正治官立太師太傅太保兹惟三公而云官
不必備惟其人以書傳考之皆兼領六卿未嘗特置也
周公既為師然猶位冡宰尚書所載召公以太保領冡
宰芮伯為司徒彤伯為宗伯畢公以太師領司馬衞侯
為司寇毛公以太傅領司空是已其所次第惟以六卿
<pb:KR3j0038_WYG_054-2a>
為先後而師傅之尊乃居太保下也
　　周公作金縢
尚書孔氏所傳五十九篇皆有序其出於史官者不言
某人作如虞書五篇紀一時君臣吁咈都俞及識其政
事如説命武成顧命康王之誥召誥自惟二月既望至
越自乃御事洛誥自戊辰王在新邑至篇終蔡仲之命
自惟周公位冡宰至邦之蔡皆然如指言某人所作則
伊尹作伊訓太甲咸有一徳盤庚三篇周公作大誥康
<pb:KR3j0038_WYG_054-2b>
誥酒誥梓材多士無逸君奭多方立政是也惟金縢之
篇首尾皆敘事而直以為周公作按此篇除冊祝三王
外餘皆周史之詞如公乃自以為功公歸納冊公將不
利於孺子公乃為詩以貽王王亦未敢誚公公命我勿
敢言天動威以彰周公之徳公勤勞王家之語出郊反
風之異决非周公所自為今不復可質究矣
　　雲夢澤
雲夢楚澤藪也列於周禮職方氏鄭氏曰在華容漢志
<pb:KR3j0038_WYG_054-3a>
有雲夢官然其實雲也夢也各為一處禹貢所書雲土
夢作乂注云在江南惟左傳得其詳如䢵夫人棄子文
于夢中注云夢澤名在江夏安陸縣城東南楚子田江
南之夢注云楚之雲夢跨江南北楚子濟江入于雲中
注入雲澤中所謂江南之夢然則雲在江之北夢在其
南也上林賦楚有七澤嘗見其一名曰雲夢特其小小
者耳方九百里此乃司馬長卿夸言今為縣𨽻徳安詢
諸彼人已不能的指疆域職方氏以夢為瞢前漢敘傳
<pb:KR3j0038_WYG_054-3b>
子文投於夢中音皆同
　　關雎不同
關雎為國風首毛氏列之於三百篇之前大序云后妃
之徳也而魯詩云后夫人雞鳴佩玉去君所周康王后
不然故詩人歎而傷之後漢皇后紀序康王晏朝關雎
作諷蓋用此也顯宗永平八年詔云昔應門失守關雎
刺世注引春秋説題辭曰人主不正應門失守故歌關
雎以感之宋均云應門聽政之處也言不以政事為務
<pb:KR3j0038_WYG_054-4a>
則有宣淫之心關雎樂而不淫思得賢人與之共化修
應門之政者也薛氏韓詩章句曰詩人言雎鳩正㓗敬
疋以聲相求隱蔽于無人之處故人君退朝入于私宮
后妃御見有度應門擊柝鼓人上堂退反燕處體安志
明今時大人内傾于色賢人見其萌故詠關雎之説淑
女正容儀以刺時三説不同如此黍離之詩列於王國
風之首周大夫所作也而齊詩以為衞宣公之子夀閔
其兄伋之且見害作憂思之詩黍離之詩是也此説尤
<pb:KR3j0038_WYG_054-4b>
為可議
　　迷癡厥撥
柔詞謟笑專取容悦世俗謂之迷癡亦曰迷嬉中心有
愧見諸顔面者謂之緬靦舉措脫落觸事乖忤者謂之
厥撥雖為俚言然其說皆有所本列子云墨杘單至嘽
咺憋懯四人相與游於世又云眠娗諈諉勇敢怯疑四
人亦相與游張湛注云墨音眉杘勑夷反方言江淮之
閒謂之無賴眠音緬娗音殄方言欺謾之語也郭璞云
<pb:KR3j0038_WYG_054-5a>
謂以言相輕嗤弄也所釋雖不同然大略具是矣曲禮
衣毋撥足毋蹶鄭氏注云撥發揚貌蹶行遽貌大抵亦
指其荒率也
　　三館祕閣
國朝儒館仍唐制有四曰昭文館曰史館曰集賢院曰
祕閣率以上相領昭文大學士其次監修國史其次領
集賢若只兩相則首㕔秉國史唯祕閣最低故但以兩
制判之四局各置直官均謂之館職皆稱學士其下則
<pb:KR3j0038_WYG_054-5b>
為挍理撿討挍勘地望清切非名流不得處范景仁為
館閣挍勘當遷挍理宰相龎籍言范鎮有異才恬於進
取乃除直祕閣司馬公作詩賀之曰延閣屹中天積書
雲漢連神宗重其選(謂太/宗也)國士比為仙玉檻鉤陳上丹
梯北斗邊帝容瞻日角宸翰照星躔職秩曽無貴光華
在得賢其重如此自熈寧以來或頗用賞勞元豐官制
行不置昭文集賢以史館入著作局而直祕閣只為貼
職至崇寧政宣以處大臣子弟姻戚其濫及於錢糓文
<pb:KR3j0038_WYG_054-6a>
俗吏士大夫不復貴重然除此職者必詣館下拜閣乃
具盛筵邀見在三館者宴集秋日暴書宴皆得預席若
餘日則不許至隨筆有館職名存一則云
　　亭榭立名
立亭榭名最易蹈襲既不可近俗而務為竒澁亦非是
東坡見一客云近看晉書問之曰曾尋得好亭子名否
蓋謂其難也秦楚材在宣城於城外並江作亭目之曰
知有用杜詩已知出郭少塵事更有澄江消客愁之句
<pb:KR3j0038_WYG_054-6b>
也王仲衡在㑹稽於後山作亭目之曰白涼亦用杜詩
越女天下白鑑湖五月涼之句二者可謂甚新然要為
未當廬山一寺中有亭頗幽勝或標之曰不更歸取韓
詩末句亦可笑也
　　十十錢
市肆閒交易論錢陌者云十十錢言其足數滿百無蹺
減也其語至俗然亦有所本後漢書襄楷傳引宮崇所
獻神書其太平經與帝王篇云開其玉户施種於中比
<pb:KR3j0038_WYG_054-7a>
若春種於地也十十相應和而生其施不以其時比若
十月種物於地也十十盡死固無生者其書不傳於今
唐章懷太子注釋之時尚猶存也此所謂十十蓋言十
種十生無一失耳其盡死之義亦然與錢陌之事殊然
其字則同也
　　犀舟
張衡應閒云犀舟勁檝後漢注引前書羌戎弓矛之兵
器不犀利音義曰今俗謂刀兵利為犀犀堅也犀舟甚
<pb:KR3j0038_WYG_054-7b>
新竒然為文者未嘗用亦慮予所見之不博也
　　畢仲游二書
元祐初司馬温公當國盡改王荆公所行政事士大夫
言利害者以千百數聞朝廷更化莫不驩然相賀唯畢
仲游一書究盡本末其略云昔安石以興作之説動先
帝而患財之不足也故凡政之可以得民財者無不用
蓋散青苗置市易斂役錢變鹽法者事也而欲興作患
不足者情也茍未能杜其興作之情而徒欲禁其散斂
<pb:KR3j0038_WYG_054-8a>
變置之事是以百説而百不行今遂欲廢青苗罷市易
蠲役錢去鹽法凡號為財利而傷民者一掃而更之則
向來用事於新法者必不喜矣不喜之人必不但曰青
苗不可廢市易不可罷役錢不可蠲鹽法不可去必探
不足之情言不足之事以動上意雖致石人而使聽之
猶將動也如是則廢者可復散罷者可復置蠲者可復
斂去者可復存矣則不足之情可不預治哉為今之䇿
當大舉天下之計深明出入之數以諸路所積之錢粟
<pb:KR3j0038_WYG_054-8b>
一歸地官使經費可支二十年之用數年之間又將十
倍於今日使天子曉然知天下之餘於財也則不足之
論不得陳於前然後所謂新法者始可永罷而不復行
矣昔安石之居位也中外莫非其人故其法能行今欲
捄前日之敝而左右侍從職司使者十有七八皆安石
之徒雖起二三舊臣用六七君子然累百之中存其十
數烏在其勢之可為也勢未可為而欲為之則青苗雖
廢將復散況未廢乎市易雖罷且復置況未罷乎役錢
<pb:KR3j0038_WYG_054-9a>
鹽法亦莫不然以此捄前日之敝如人乆病而少閒其
父兄子弟喜見顔色而未敢賀者意其病之在也先是
東坡公在館閣頗因言語文章規切時政仲游憂其及
禍貽書戒之曰孟軻不得已而後辯孔子欲無言古人
所以精謀極慮固功業而養夀命者未嘗不出乎此君
自立朝以來禍福利害繫身者未嘗言顧直惜其言爾
夫言語之累不特出口者為言其形于詩歌贊于賦頌
託于碑銘著于序記者亦言也今知畏於口而未畏於
<pb:KR3j0038_WYG_054-9b>
文是其所是則見是者喜非其所非則蒙非者怨喜者
未能濟君之謀而怨者或已敗君之事矣天下論君之
文如孫臏之用兵扁鵲之醫疾固所指名者矣雖無是
非之言猶有是非之疑又况其有耶官非諫臣職非御
史而非人所未非是人所未是危身觸諱以游其閒殆
由抱石而捄溺也二公得書聳然竟如其慮予頃修史
時因得其集讀二書思欲為之表見故官雖不顯亦為
之立傳云
<pb:KR3j0038_WYG_054-10a>
　　列子與佛經相參
張湛序列子云其書大略明羣有以至虚為宗萬品以
終滅為驗神惠以凝寂常全想念以著物自喪生覺與
夢化等情所明徃徃與佛經相參予讀天瑞篇載林類
答子貢之言曰死之與生一徃一反故死於是者安知
不生於彼故吾知其不相若矣吾又安知吾今之死不
愈昔之生乎此一節所謂與佛經相參者也又云商太
宰問孔子三王五帝三皇聖者歟孔子皆曰弗知太宰
<pb:KR3j0038_WYG_054-10b>
曰然則孰者為聖孔子曰西方之人有聖者焉不治而
不亂不言而自信不化而自行蕩蕩乎民無能名焉丘
疑其為聖弗知真為聖歟真不聖歟其後論者以為列
子所言乃佛也寄於孔子云
　　韋孟詩乖踈
漢書韋賢傳載韋孟詩二篇及其孫元成詩一篇皆深
有三百篇風致但韋孟諷諫云肅肅我祖國自豕韋總
齊羣邦以翼大商至于有周厯世㑹同王赧聽譖寔絶
<pb:KR3j0038_WYG_054-11a>
我邦我邦既絶厥政斯逸賞罰之行非繇王室庶尹羣
后靡扶靡衞五服崩離宗周以隊應劭曰王赧聽讒受
譖絶豕韋氏自是政教逸漏不由王者觀孟之自敘乃
祖而乖踈如是周至赧王僅存七邑救亡不暇豈能絶
侯邦乎周之積微乆矣非因絶豕韋一國然後五服崩
離也其妄固不待攻而應劭又從而實之尤為可笑左
傳書范宣子之言曰匄之祖在商為豕韋氏在周為唐
杜氏杜預曰豕韋國於東郡白馬縣殷末國於唐周成
<pb:KR3j0038_WYG_054-11b>
王滅之此最可證惜顔師古之不引用也
　　匡衡守正
漢元帝時貢禹奏言天子七廟親盡之廟宜毁及郡國
廟不應古禮宜正定天子下其議未及施行而禹卒後
乃下詔先罷郡國廟其親盡寢園皆無復修已而上寢
疾夢祖宗譴罷郡國廟詔問丞相匡衡議欲復之衡深
言不可上疾乆不平衡皇恐禱髙祖孝文孝武廟曰親
廟宜一居京師今皇帝有疾不豫廼夢祖宗見戒以廟
<pb:KR3j0038_WYG_054-12a>
皇帝悼懼即詔臣衡復修立如誠非禮義之中違祖宗
之心咎盡在臣衡當受其殃又告謝毁廟曰遷廟合祭
乆長之策今皇帝乃有疾願復修立承祀臣衡等咸以
為禮不得如不合諸帝后之意罪盡在臣衡等當受其
咎今詔中朝臣具復毁廟之文臣衡以為天子之祀義
有所斷無所依緣以作其文事如失措罪廼在臣衡予
按衡平生佞䛕專附石顯以取大位而此一節獨据經
守禮其禱廟之文殆與金縢之冊祝相似而不為後世
<pb:KR3j0038_WYG_054-12b>
所稱述漢史又不書於本傳憎而知其善可也郊祀志
南山巫祠秦中秦中者二世皇帝也以其彊死䰟&KR0334;為
厲故祠之成帝時匡衡奏罷之亦可書
　　西極化人
列子載周穆王時西極之國有化人來王敬之若神化
人謁王同游王執化人之袪騰而上者中天乃止暨及
化人之宮自以居數十年不思其國復謁王同游意迷
精喪請化人求還既寤所坐猶嚮者之處侍御猶嚮者
<pb:KR3j0038_WYG_054-13a>
之人視其前則酒未清肴未䀟王問所從來左右曰王
黙存耳穆王自失者三月復問化人化人曰吾與王神
游也形奚動哉予然後知唐人所著南柯太守黄粱夣
櫻桃青衣之類皆本乎此
　　詔令不可輕出
人君一話一言不宜輕發况於詔令形播告者哉漢光
武初即位既立郭氏為皇后矣時隂麗華為貴人帝欲
崇以尊位后固辭以郭氏有子終不肯當建武九年遂
<pb:KR3j0038_WYG_054-13b>
下詔曰吾以貴人有母儀之美宜立為后而固辭不敢
當列於媵妾朕嘉其義讓許封諸弟乃追爵其父及弟
為侯皆前世妃嬪所未有至十七年竟廢郭后及太子
彊而立貴人為后蓋九年之詔既行主意移奪已見之
矣郭后豈得安其位乎
　　戰國策
劉向序戰國策言其書錯亂相揉莒本字多誤脫為半
字以趙為肖以齊為立如此類者多予按今傳於世者
<pb:KR3j0038_WYG_054-14a>
大抵不可讀其韓非子新序説苑韓詩外傳髙士傳史
記索隱太平御覽北堂書鈔藝文類聚諸書所引用者
多今本所無向博極羣書但擇焉不精不止於文字脫
誤而已惟太史公史記所采之事九十有三則明白光
艷悉可稽考視向為有閒矣
　　范煜漢志
沈約作宋書謝儼傳曰范煜所撰十志一皆託儼捜撰
垂畢遇煜敗悉蠟以覆車宋文帝令丹陽尹徐湛之就
<pb:KR3j0038_WYG_054-14b>
儼尋求已不復得一代以為恨其志今闕煜本傳載煜
在獄中與諸生姪書曰既造後漢欲徧作諸志前漢所
有者悉令備雖事不必多且使見文得盡又欲因事就
卷内發論以正一代得失意復不果此説與儼傳不同
然儼傳所云乃范紀第十卷公主注中引之今宋書却
無殊不可曉劉昭注補志三十卷至本朝乾興元年判
國子監孫奭始奏以備前史之闕故淳化五年監中所
刋後漢書凡九十卷惟帝后紀十卷列傳八十卷而無
<pb:KR3j0038_WYG_054-15a>
志云新唐書藝文志劉昭補注後漢書五十八卷不知
昭為何代人所謂志三十卷當在其中也
　　繕修犯土
今世俗營建宅舍或小遭疾厄皆云犯土故道家有謝
土司章醮之文按後漢書來厯傳所載安帝時皇太子
驚病不安避幸乳母野王君王聖舍太子㕑監邴吉以
為聖舍新繕修犯土禁不可乆御然則古有其説矣
　
<pb:KR3j0038_WYG_054-15b>
　
　
　
　
　
　
　
　容齋四筆卷一

<pb:KR3j0038_WYG_055-1a>
欽定四庫全書
　容齋四筆卷
