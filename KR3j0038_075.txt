# -*- mode: mandoku-view -*-
#+TITLE: 容齋隨筆
#+DATE: 2015-09-23 10:12:35
#+PROPERTY: JUAN 75


九(十六/則)　　　　宋　洪邁　撰
　　蔣魏公逸史
蔣魏公逸史二十卷頴叔所著也多紀當時典章文物
云舊有數百冊兵火間盡失之其曽孫芾始攟摭遺藁
而成此書將以奏御以其副上之太史且板行之傳之
天下後世既而不果蔣公在熈寧元祐崇寧時名為博
聞強識然閲其論述頗有可議恨不及丞相在日與之
<pb:KR3j0038_WYG_062-1b>
言其一云行守試視其官品之高下除者必𢃄夲官吕
晦叔除守司空而不𢃄金紫光禄大夫者此翰林之失
也既不𢃄官不當著守字故晦叔辨之遂去守字為正
司空議者謂超過特進東宫三太儀同矣予謂行守試
必𢃄正官固也然自改官制以後既為司空自不應復
𢃄階官吕從金紫遷只是超特進一級耳東宫三太何
嘗以為宰相官儀同又係使相也吕亦無自辨之說其
二云文潞公既為真太師矣其罷也乃加守字潞公怏
<pb:KR3j0038_WYG_062-2a>
怏諸公欲為去之議者謂非典故潞公之意止欲以真
太師致仕耳諸公曰如此可乎曰不可為真太師則在
宰相之上竟不去守字但出劄子令權去之案潞公夲
以開府儀同三司守太師河東節度使致仕入為平章
軍國重事故繫銜只云太師及再致仕悉還舊稱當時
有㫖於制詞内除去守字以嘗正任太師也所謂劄子
權去恐或不然其三云舊制執政䨇轉謂自工部侍郎
轉刑部刑部轉兵部兵部轉工部尚書惟宰相對轉工
<pb:KR3j0038_WYG_062-2b>
部侍郎直轉工書比執政三遷也予考舊制執政轉官
與學士等六侍郎則升兩曹以工禮刑户兵吏為叙至
兵侍者轉右丞至吏侍者轉左丞皆轉工書然後細遷
今言兵侍即轉工書非也宰相為侍郎者升三曹為尚
書者䨇轉如工侍轉户侍禮侍轉兵侍若係户侍當改
二丞而宰相故事不立丞故直遷尚書今言工侍對轉
工書非也其四云楊察為翰林學士一夜當三制劉沆
以叅知政事富弼以宣徽使皆除宰相宣徽在參政下
<pb:KR3j0038_WYG_062-3a>
則富當在劉下乃誤以居上人皆不覺其失惟學士李
淑知之揚言其事遂貼麻改之予考國史至和元年八
月劉沆以叅知政事拜集賢相二年六月以忠武軍節
度使知永興軍文彦博為昭文相位第一劉沆遷史館
相位第二宣徽南院使判并州富弼為集賢相位第三
其夕三制是已而劉先一年已在相位初無失誤貼改
之說其五云有四儀同一曰開府儀同三司二曰儀同
三司三曰左儀同三司四曰右儀同三司案自漢鄧隲
<pb:KR3j0038_WYG_062-3b>
始為儀同三司魏晉以降但有開府儀同三司之目周
隋又増上字為一階又改儀同三司為儀同大將軍又
有開府上開府儀同上儀同班列益卑未嘗有左右之
稱也後進不當輙議前輩因孫偃有問書以示之
　　沈慶之曹景宗詩
宋孝武嘗令羣臣賦詩沈慶之手不知書毎恨眼不識
字上逼令作詩慶之曰臣不知書請口授師伯上即令
顔師伯執筆慶之口授之曰㣲生遇多幸得逢時運昌
<pb:KR3j0038_WYG_062-4a>
朽老筋力盡徒歩還南岡辭榮此聖世何愧張子房上
甚恱衆坐并稱其辭意之美梁曹景宗破魏軍還振旅
凱入武帝宴飲聯句令沈約賦韻景宗不得韻意色不
平啓求賦詩帝曰卿伎能甚多人才英㧞何必止在一
詩景宗已醉求作不已時韻已盡唯餘競病二字景宗
便操筆其辭曰去時兒女悲歸來笳皷競借問行路人
何如霍去病帝歎不已約及朝賢驚嗟竟日予謂沈曹
二公未必能辨此疑好事者為之然正可為一佳對曰
<pb:KR3j0038_WYG_062-4b>
辭榮聖世何愧子房借問路人何如去病若全用後兩
句亦自的切
　　藍尾酒
白樂天元日對酒詩云三盃藍尾酒一楪膠牙𩛿又云
老過占他藍尾酒病餘收得到頭身嵗盞後推藍尾酒
春盤先勸膠牙𩛿荆楚嵗時記云膠牙者取其堅固如
膠也而藍尾之義殊不可曉河東記載申屠澄與路傍
茅舍中老父嫗及處女環火而坐嫗自外挈酒壺至曰
<pb:KR3j0038_WYG_062-5a>
以君冐寒且進一盃澄因揖遜曰始自主人翁即廵澄
當婪尾盖以藍為婪當婪尾者謂最在後飲也葉少藴
石林燕語云唐人言藍尾多不同藍字多作啉出於侯
白酒律謂酒廵匝末坐者連飲三盃為藍尾盖末坐遠
酒行到常遲故連飲以慰之以啉為貪婪之意或謂啉
為燷如鐡入火貴其出色此尤無稽則唐人自不能曉
此義葉之說如此予謂不然白公三盃之句只為酒之
廵數耳安有連飲者哉侯白滑稽之語見於啓顔録唐
<pb:KR3j0038_WYG_062-5b>
藝文志白有啓顔録十卷雜語五卷不聞有酒律之書
也蘇鶚演義亦引其說
　　歐陽公辭官
歐陽公自亳州除兵部尚書知青州辭免至四云恩典
超優遷轉頗&KR0190;臣近自去春由吏部侍郎轉左丞未踰
兩月又超轉三資除刑部尚書今纔踰嵗又超轉兩資
尚書六曹一嵗之間超轉其五累降詔不從其請此是
熈寧元年未改官制時今人多不能曉盖昔者左右丞
<pb:KR3j0038_WYG_062-6a>
在尚書下所謂左丞超三資除刑書者謂厯工禮乃至
刑也下云又超兩資者謂厯户部乃至兵也其上唯有
吏部故言尚書六曹超轉其五云
　　南北語音不同
南北語音之異至於不能相通故噐物花木之屬雖人
所常用固有不識者如毛鄭釋詩以梅為柟竹為王芻
簍為翹翹之草是矣顔師古注漢書亦然淮南王安諫
武帝伐越書曰輿轎而隃領服䖍曰轎音橋謂隘道輿
<pb:KR3j0038_WYG_062-6b>
車也臣瓚曰今竹輿車也江表作竹輿以行項昭曰陵
絶水曰轎音旗廟反師古曰服音瓚說是也項氏謬矣
此直言以轎過領耳何云陵絶水乎旗廟之音無所依
㨿又武帝紀戈船將軍張晏曰越人於水中負人船又
有蛟龍之害故置戈於船下因以為名瓚曰伍子胥書
有戈船以載干戈因謂之戈船也師古曰以樓船之例
言之則非為載干戈也此盖船下安戈㦸以禦蛟鼉水
蟲之害張說近之二說皆為三劉所破云今南方竹輿
<pb:KR3j0038_WYG_062-7a>
正作旗廟音項亦未為全非顔乃西北人隨其方言遂
音橋又云船下安戈㦸既難厝置又不可以行且今造
舟船甚多未嘗有置戈者顔北人不知行船項說是也
子謂項音轎字是也而云陵絶水則謬故劉公以為未
可全非張晏云越人於水中負船尤可笑
　　南舟北帳
頃在豫章遇一遼州僧於上藍與之閒談曰南人不信
北方有千人之帳北人不信南人有萬斛之舟盖土俗
<pb:KR3j0038_WYG_062-7b>
然也法苑珠林云山中人不信有魚大如木海上人不
信有木大如魚胡人見錦不信有蟲食樹吐絲所成吳
人身在江南不信有千人氊帳及來河北不信有二萬
碩船遼僧之談合於此
　　魏冉罪大
自漢以來議者謂秦之亡由商鞅李斯鞅更變法令使
民不見徳斯焚燒詩書欲人不知古其事固然予觀秦
所以得罪於天下後世皆自挾詐失信故耳其始也以
<pb:KR3j0038_WYG_062-8a>
商於六百里啖楚絶齊繼約楚懐王入武闗辱為藩臣
竟留之至死及其喪歸楚人皆憐之如悲親戚諸侯由
是不直秦未及百年三户亡秦之語遂騐而為此謀者
張儀魏冉也儀之惡不待言而冉之計頗隠故不為士
君子所誅當秦武王薨諸弟爭立唯冉力能立昭王冉
者昭王母宣太后之弟也昭王少太后自治事任冉為
政威震秦國才六年而詐留楚王又怒其立太子復取
十六城是時王不過十餘嵗為此者必冉也後冉為范
<pb:KR3j0038_WYG_062-8b>
睢所間而廢逐司馬公以為冉援立昭王除其災害使
諸侯稽首而事秦秦益彊大者冉之功也盖公不細考
之云又嘗請趙王㑹澠池處心積慮亦與詐楚同頼藺
相如折之是以無所成不然與楚等耳冉區區匹夫之
見徒能為秦一時之功而貽秦不義不信之名萬世不
滅者冉之罪誠大矣
　　辯秦少游義倡
夷堅已志載潭州義倡事謂秦少游南遷過潭與之徃
<pb:KR3j0038_WYG_062-9a>
來後倡竟為秦死常州教授鍾將之得其說於李結次
山為作傳予反復思之定無此事當時失於審訂然悔
之不及矣秦將赴杭倅時有妾邉朝華既而以妨其學
道割愛去之未㡬罹黨禍豈復眷戀一倡女哉予記國
史所書温益知潭州當紹聖中逐臣在其廵内若范忠
宣劉仲馮韓川原伯吕希純子進吕陶元鈞皆為所侵
困鄒公南遷過潭暮投宿村寺益即時遣州都監將數
卒夜出城逼使登舟竟凌風絶江去㡬於覆舟以是觀
<pb:KR3j0038_WYG_062-9b>
之豈肯容少游欵眤累日此不待辯而明已志之失著
矣
　　姓源韻譜
姓氏之書大抵多謬誤如唐貞觀氏族志今已亡其夲
元和姓纂誕妄最多國朝所修姓源韻譜尤為可笑姑
以洪氏一項考之云五代時有洪昌洪杲皆為參知政
事予按二人乃五代南漢僭主劉龑之子及晟嗣位用
為知政事其兄弟本連𢎞字以夲朝國諱故五代史追
<pb:KR3j0038_WYG_062-10a>
改之元非姓洪氏也此與洪慶善序丹陽𢎞氏云有𢎞
憲者元和四年嘗䟦輞川圖不知𢎞憲乃李吉甫之字
耳其誤正同三筆已載此說
　　譽人過實
稱譽人過實最為作文章者之疵病班孟堅尚不能免
如薦謝夷吾一書予盖論之於三筆矣柳子厚復杜温
夫書云三辱生書書皆逾千言抵吾必曰周孔周孔安
可當也語人必於其倫生來柳州見一刺史即周孔之
<pb:KR3j0038_WYG_062-10b>
今而去我道連而謁於潮又得二周孔去之京師京師
顯人為文詞立聲名以千數又宜得周孔千百何吾生
胸中擾擾焉多周孔哉是時劉夢得在連韓退之在潮
故子厚云然此文人人能誦然今之好為諛者固自若
也予表出之以為子孫戒張說賀魏元忠衣紫曰公居
伊周之任即為二張所䜛幾於隕命此但形於語言之
間耳
　　作文句法
<pb:KR3j0038_WYG_062-11a>
作文㫖意句法固有規倣前人而音節鏘亮不嫌於同
者如前漢書贊云豎牛奔仲叔孫卒郈伯毁季昭公逐
費忌納女楚建走宰嚭譖胥夫差喪李園進妹春申斃
上官訴屈懐王執趙高敗斯二世縊伊戾坎盟宋痤死
江充造蠱太子殺息夫作姦東平誅新唐書効之云三
宰嘯㐫牝奪辰林甫將蕃黄屋奔鬼質敗謀興元戲崔
柳倒持李宗覆劉夢得因論儆舟篇云越子膝行吳君
忽晉宣尸居魏臣怠白公厲劒子西哂李園飬士春申
<pb:KR3j0038_WYG_062-11b>
易以効班史語也然其模範本自荀子成相篇
　　書簡循習
近代士人相承於書尺語言浸渉竒獧雖有賢識不能
自改如小𥳑問委自言所在必求新異之名予守贑時
屬縣興國宰貽書云㶑水有驅策乞疏下㶑水者彼邑
一水耳郡中未嘗知此不足以為工當言下邑屬邑足
矣為縣丞者無不采藍田壁記語云負丞某處哦松無
補渉筆承之皆厭爛陳言至稱丞曰藍田殊為可笑初
<pb:KR3j0038_WYG_062-12a>
赴州郡與人書必言前政頺靡倉庫匱乏未知所以善
後㳂習一律正使真如所陳讀者亦不之信予到當塗
日謝執政書云郡雖小而事簡庫錢倉粟自可枝梧得
坐嘯道院誠為至幸周益公答云從前得外郡太守書
未有不以窘冗為詞獨創見來緘如此盖覺其與它異
也此兩者皆狃熟成俗故紀述以戒子弟輩
　　健訟之誤
破句讀書之誤根着于人殆不可復正在易彖之下先
<pb:KR3j0038_WYG_062-12b>
釋卦義然後承以本名者凡八卦蒙卦曰蒙山下有險
險而止蒙以止字為句絶乃及於蒙始係以蒙亨以亨
行訟卦曰訟上剛下險險而健訟以健字為句絶乃及
於訟始係以訟有孚豫卦剛應而志行順以動豫隨卦
剛來而下柔動而説隨蠱卦剛上而柔下㢲而止蠱恒
卦㢲而動剛柔皆應恒解卦解險以動動而免乎險解
井卦巽乎水而上水井皆是卦名之上為句絶而童蒙
入學之初其師㸃句輙混於上遂以健訟相連此下說
<pb:KR3j0038_WYG_062-13a>
隨二字尚為有說若止蒙動豫之類將如之何凡謂頑
民好訟者曰嚚訟曰終訟可也黄魯直江西道院賦云
細民險而健以終訟為能筠獨不嚚於訟是已同人卦
柔得中而應乎乾曰同人同人曰同人于野亨据其文
義正與諸卦同但多下一曰字王弼以為乾之所行故
特曰同人曰程伊川以為衍三字恐不然也
　　用史語之失
今之牽引史語者亦未免有失張釋之言便宜事文帝
<pb:KR3j0038_WYG_062-13b>
曰卑之毋甚高論令今可行也遂言秦漢之間事帝稱
善顔師古云令其議論依附時事予謂不欲使為甚高
難行之論故令少卑之爾而今之語者直以言議不足
采為無甚高論又文帝問上林令禽獸簿不能對虎圏
嗇夫從旁代對帝曰吏不當如此邪薛廣徳諫元帝御
樓船曰宜從橋且有血汚車輪之訐張猛曰乘船危就
橋安上曰曉人不當如是耶師古謂諫爭之言當如猛
之詳婉也按兩帝之語皆是褒嘉之詞猶云獨不當如
<pb:KR3j0038_WYG_062-14a>
是乎今乃指人引諭非理或直述其私曰曉人不當如
是又韓公送諸葛覺徃徐州讀書詩云鄴侯家多書挿
架三萬軸一一懸牙籖新若手未觸為人強記覽過眼
不再讀偉哉羣聖文磊落載其腹鄴侯盖謂李繁時為
隨州刺史藏書既多且記性警敏故籖軸嚴整如是今
人或指言雖名為收書而未嘗過目者輙曰新若手未
觸亦非也
　　文字書簡謹日
<pb:KR3j0038_WYG_062-14b>
作文字紀月日當以實言若拘拘然必以節序則為牽
強乃似麻沙書坊桃源居士輩所䟦耳至於徃還書問
不可不繫日而性率者一切不書予有婿生子遣報云
今日巳時得一子更不知為何日或又失之好竒外姻
孫鼎臣毎致書必題其後曰某節至云小暑前一日驚
蟄前兩日之類文惠公常笑云看孫鼎臣書須著置歴
日於案上盖自元正人日三元上已中秋端午七夕重
九除夕外雖寒食冬至亦當謹識之况於小小氣候後
<pb:KR3j0038_WYG_062-15a>
生宜戒
　　更衣
雅志堂後小室名之曰更衣以為姻賔憇息地稚子數
請所出因錄班史語示之灌夫𫝊坐乃起更衣顔注更
改也凡久坐者皆起更衣以其寒暖或變也田延年起
至更衣顔注古者延賔必有更衣之處衞皇后𫝊帝起
更衣子夫侍尚衣
　
<pb:KR3j0038_WYG_062-15b>
　
　
　
　
　
　
　
　容齋四筆卷九

<pb:KR3j0038_WYG_063-1a>
欽定四庫全書
　容齋四筆卷
