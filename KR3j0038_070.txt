# -*- mode: mandoku-view -*-
#+TITLE: 容齋隨筆
#+DATE: 2015-09-23 10:12:34
#+PROPERTY: JUAN 70


四(十五/則)　　　　宋　洪邁　撰
　　今日官宂
元豐中曽鞏判三班院(今侍/右也)上䟽言國朝景徳墾田百
七十萬頃官萬員皇祐二百二十五萬頃官二萬員治
平四百三十萬頃官二萬四千員田日加辟官日加多
而後之郊費視前一倍以三班三年之籍較之其入籍
者幾七百人而死亡免退不能二百是年増歲溢未見
<pb:KR3j0038_WYG_057-1b>
其止則用財之端入官之門當令有司講求其故使天
下之人如治平而財之用官之數同景徳以三十年之
通可以餘十年之蓄矣是時海内全盛倉庫多有樁積
猶有此懼慶元二年四月有朝臣奏對極言云曩在乾
道閒京朝官三四千員選人七八千員紹熈二年四選
名籍尚左京官四千一百五十九員尚右大使臣五千
一百七十三員侍左選人一萬二千八百六十九員侍
右小使臣一萬一千三百十五員合四選之數共二萬
<pb:KR3j0038_WYG_057-2a>
三千五百十六員冗倍於國朝全盛之際近者四年之
閒京官未至増添外選人増至一萬三千六百七十員
(比紹熈増/八百一員)大使臣六千五百二十五員(比紹熈増一千/三百四十八員)
小使臣一萬八千七百五員(比紹熈増七/千四百員)而今年科舉
明年奏薦不在焉通無慮四萬三千員比四年之數増
萬員矣可不為之寒心哉蓋連有覃霈慶典屢行而宗
室推恩不以服&KR0637;近逺為閒斷特奏名三舉皆值異恩
雖助教亦出官歸正人毎州以數十百病在膏盲正使
<pb:KR3j0038_WYG_057-2b>
俞跗扁鵲持上池良藥以救之亦無及已
　　欒城和張安道詩
張文定公在蜀一見蘇公父子即以國士許之熈寧中
張守陳州南都辟子由幕府元豐初東坡謫齊安子由
貶監筠酒稅與張别張悽然不樂酌酒相命手寫一詩
曰可憐萍梗飄蓬客自歎匏𤓰老病身從此空齋掛塵
榻不知重掃待何人後七年子由召還猶復見之於南
都及元符末自龍川還許昌因姪叔黨出坡遺墨再讀
<pb:KR3j0038_WYG_057-3a>
張所贈詩其薨已十年泣下不能已乃追和之曰少年
便識成都尹中歲仍為幕下賔待我江西徐孺子一生
知己有斯人兩詩皆哀而不怨使人至今有感於斯文
今世薄夫受人異恩轉眼若不相識况於一死一生拳
拳如此忠厚之至殆可端拜也
　　和范杜蘇四公
晉相和凝以唐長興四年知貢舉取范質為第十三人
唐故事知貢舉者所放進士以已及第時名次為重謂
<pb:KR3j0038_WYG_057-3b>
之傳衣鉢蓋凝在梁貞明中居此級故以處質且云他
日當如我後皆至宰相封魯國公官至太子太傅當時
以為榮凝夀止五十八質止五十四三朝史質本傳亦
書之而新五代史和凝傳誤為第五以登科記考之而
非也杜祁公罷相以太子少師致仕後以南郊免陪位
恩連進至太子太師年八十而薨蘇子容初筮仕為南
京判官杜公方里居告以平生出處本末曰子異日所
至亦如老夫及蘇更踐中外名徳殊與之相似集中有
<pb:KR3j0038_WYG_057-4a>
謝杜公書正敘此事其罷相也亦以太子太師致仕進
太保年八十二而薨昔賢謂貴人徃徃善相人以所閱
多之故也此二者併官爵年夀皆前知異矣
　　外臺祕要
外臺祕要載制虎方云到山下先閉氣三十五息所在
山神将虎來到吾前乃存吾肺中有白帝出收取虎兩
目塞吾下部中乃吐肺氣上自通冠一山林之上於是
良乆又閉氣三十五息兩手捻都監目作三步步皆以
<pb:KR3j0038_WYG_057-4b>
右足在前乃止祝曰李耳李耳圖汝非李耳邪汝盗黄
帝之犬黄帝教我問汝云何畢便行一山虎不可得見
若卒逢之者因正面立大張左手五指側之極勢跳手
上下三度於跳中大喚咄曰虎北斗君使汝去虎即走
予謂人卒逢虎䰟&KR0334;驚怖竄伏之不暇豈能雍容步趨
仗呪語七字而脫邪因讀此方聊書之以發一笑此書
乃唐王珪之孫燾所作本傳云燾視母疾數從髙醫游
遂窮其術因以所學作書討繹精明世寳焉蓋不深考
<pb:KR3j0038_WYG_057-5a>
也
　　六枳關
盤洲種枳六本以為藩籬之限立小門名曰六枳關每
為人問其所出倦於酬應今取馮衍顯志賦中語書於
此衍云揵六枳而為籬按東觀漢記作八枳逸周書小
開篇云嗚呼汝何敬非時何擇非徳徳枳維大人大人
枳維公公枳維卿卿枳維大夫大夫枳維士登登皇皇
維在國枳國枳維都都枳維邑邑枳維家家枳維欲無
<pb:KR3j0038_WYG_057-5b>
疆言上下相維遞為藩蔽也其數有八與東觀記同予
詳考之乃九枳也宋景文公賀宰相啓式維公枳蓋用
此云
　　王荆公上書并詩
王荆公議論髙竒果於自用嘉祐初為度支判官上萬
言書以為今天下財力日以困窮風俗日以衰壞患在
不知法度不法先王之政故也法先王之政者法其意
而已法其意則吾所改易更革不至乎傾駭天下之耳
<pb:KR3j0038_WYG_057-6a>
目而固已合矣因天下之力以生天下之財取天下之
財以供天下之費自古治世未嘗以不足為公患也患
在治財無其道爾在位之人才既不足而閭巷草野之
閒亦少可用之材社稷之託封疆之守陛下其能乆以
天幸為常而無一旦之憂乎願監茍且因循之敝明詔
大臣為之以漸期為合於當世之變臣之所稱流俗之
所不講而議者以為迂闊而熟爛者也當時富韓二公
在相位讀之不樂知其得志必生事後安石當國其所
<pb:KR3j0038_WYG_057-6b>
注措大抵皆祖此書又不忍貧民而深疾富民志欲破
富以惠貧嘗賦兼并詩一篇曰三代子百姓公私無異
財人主擅操柄如天持斗魁賦予皆自我兼并乃姦回
姦回法有誅勢亦無自來後世始倒持黔首遂難裁秦
王不知此更築懷清臺禮義日已媮聖經乆堙埃法尚
有存者欲言時所咍俗吏不知方掊克乃為才俗儒不
知變兼并可無摧利孔至百出小人司闔開有司與之
爭民愈可憐哉其語絶不工迨其得政設青苖法以奪
<pb:KR3j0038_WYG_057-7a>
富民之利民無貧富兩稅之外皆重出息十二呂惠卿
復作手實之法民遂大病其禍源於此詩蘇子由以為
昔之詩病未有若此其酷也痛哉
　　左黄州表
唐肅宗時王璵以祠禱見寵驟得宰相帝嘗不豫璵遣
女巫乘傳分禱天下名山大川巫皆盛服中人護領所
至干託州縣賂遺狼藉時有一巫美而豔以惡少年數
十自隨尤憸狡不法馳入黄州刺史左震晨至館請事
<pb:KR3j0038_WYG_057-7b>
門鐍不啓震怒破鐍入取巫斬廷下悉誅所從少年籍
其贓得十餘萬因遣還中人璵不能詰帝亦不加罪震
剛決如此而史不記其他事予讀元次山集有左黄州
表一篇云乾元己亥贊善大夫左振出為黄州刺史下
車黄人歌曰我欲逃鄉里我欲去墳墓左公今既來誰
忍棄之去後一歲又歌曰吾鄉有鬼巫惑人人不知天
子正尊信左公能殺之蓋此巫黄人也振在州三遷侍
御史判金州刺史将去黄人多去思故為作表予謂振
<pb:KR3j0038_WYG_057-8a>
(即震/也)為政宜民見於歌頌史官當特書之於循吏中而
僅能不没其實故為標顯於此己亥者乾元二年璵以
元年五月自太常少卿拜中書相二年三月罷本紀及
宰相表同而新史本傳以為三年自太常卿拜相明日
罷失之矣乃承舊史之誤也
　　李郭詔書
唐代宗即位郭汾陽為近昵所搖懼禍之及表上自靈
武河北至于絳州兩朝所貽詔書一千餘卷家傳載其
<pb:KR3j0038_WYG_057-8b>
表語其多如是又讀韋端符所撰李衞公故物記云三
原令座中有客曰李丞者衞公之胄藏文帝賜書二十
通多言征討事厚勞苦其兵事節度皆付公吾不從中
治也暨公疾親詔者數四其一曰有晝夜視公病大老
嫗令一人來吾欲熟知公起居狀權文公視此詔常泣
曰君臣之際乃如是耶新史載其事云靖五代孫彦芳
太和中為鳳翔司録參軍以髙祖太宗賜靖詔書數函
上之天子悉留禁中又勑摹詔本還賜彦芳即二事觀
<pb:KR3j0038_WYG_057-9a>
之唐世之所以眷禮名将相者綢繆熟復至此漢晉以
來所不及也
　　兩道出師
國家用兵行師異道並出其勝敗功罪當隨其實而處
之則賞信罸明人知勸戒漢武帝遣衞青霍去病伐匈
奴去病以功益封又封部将四人為列侯而青不得益
封軍吏卒皆無封侯者宣帝遣田廣明等五将軍撃匈
奴又以常惠護烏孫兵共出五将皆無功而廣明及田
<pb:KR3j0038_WYG_057-9b>
順以罪誅獨常惠奉使克獲封侯宋文帝伐魏雍州諸
将柳元景等既㧞𢎞農陜城戍潼關矣而上以東軍王
元謨敗退皆召還其後元謨貶黜元景受賞紹興七年
淮西大帥劉少師罷湖北岳少保以母憂去累辭起復
之命朝廷以兵部尚書吕安老侍郎張淵道分使兩部
已而正除宣撫遂掌其軍岳在九江憂兵柄一失不容
再得亟兼程至鄂有㫖復故任而召淵道為樞宻都承
㫖安老在廬遭變言者論罷張魏公淵道亦繼坐斥隆
<pb:KR3j0038_WYG_057-10a>
興中北虜再動兵張公為督帥遣李顯忠邵宏淵攻符
離失利而退一府皆貶秩是時汪莊敏以參知政事督
視荆襄東西不相為謀乃亦坐譴古今不侔如此
　　杜韓用歇後語
杜韓二公作詩或用歇後語如悽其望吕葛仙鳥仙花
吾友于友于皆挺㧞再接再礪乃僮僕誠自劊為爾惜
居諸誰謂貽厥無基趾之類是已
　　唐明皇賜二相物
<pb:KR3j0038_WYG_057-10b>
唐明皇以李林甫為右相顓付大政而左相牛仙客李
適之陳希烈前後同列皆拱手備員林甫死楊國忠代
之其寵遇愈甚天寳十三載上御躍龍殿門張樂宴羣
臣賜右相絹一千五百疋綵羅三百疋綵綾五百疋而
賜左相絹三百羅綾各五十而已其多寡不侔至於五
倍如希烈庸才知上恩意安得不奴事之乎宜其甘心
臣於禄山也
　　一百五日
<pb:KR3j0038_WYG_057-11a>
今人謂寒食為一百五者以其自冬至之後至清明厯
節氣六凡為一百七日而先兩日為寒食故云他節皆
不然也杜老有鄜州一百五日夜對月一篇江西宗派
詩云一百五日足風雨三十六峰勞夢魂一百五日寒
食雨二十四畨花信風之類是也吾州城北芝山寺為
禁煙遊賞之地寺僧欲建華嚴閣請予作勸縁䟽其末
一聮云大善知識五十三永壯人天之仰寒食清明一
百六鼎來道俗之觀或問一百六所出應之曰元微之
<pb:KR3j0038_WYG_057-11b>
連昌宮詞初過寒食一百六店舍無煙宫樹緑是以用
之
　　老杜寒山詩
老杜春日憶李白詩云白也詩無敵飄然思不羣清新
庾開府俊逸鮑參軍嘗有武弁議其失曰既是無敵又
却似庾鮑或折之曰庾清新而不能俊逸鮑俊逸而不
能清新太白兼之所以為無敵也今集别本一作無數
殆好事者更之乎寒山子詩云吾心似秋月碧潭清皎
<pb:KR3j0038_WYG_057-12a>
㓗無物堪比倫教我如何說人亦有言既似秋月碧潭
乃以為無物堪比何也蓋其意謂若無二物比倫當如
何説耳讀者當以是求之
　　礜石之毒
讀黄伯思東觀餘論内評王大令書一節曰靜息帖云
礜石深是可疑事兄憙患散輒發癰散者寒食散之類
散中蓋用礜石是性極熱有毒故云深可疑也劉表在
荆州與王粲登障山見一岡不生百草粲曰此必古冡
<pb:KR3j0038_WYG_057-12b>
其人在世服生礜石熱蒸出外故草木焦滅鑿看果墓
礜石滿塋又今洛水冬月不冰古人謂之温洛下亦有
礜石今取此石置甕水中水亦不冰又鸛伏卵以助煖
氣其烈酷如此固不宜餌服子敬之語實然淮南子曰
人食礜石死蠶食之而不饑予仲兄文安公鎮金陵因
秋暑減食當塗醫湯三益教以服礜石圓已而飲啖日
進遂加意服之越十月而毒作鼻衂血斗餘自是數數
不止竟至精液皆竭迨於捐館偶見其語使人追痛因
<pb:KR3j0038_WYG_057-13a>
書之以戒未來者
　　㑹合聮句
韻略上聲二腫字險窄予向作汪莊敏銘詩八十句唯
蕭敏中讀之曰押盡一韻今考之猶有十字越用一董
内韻其詞曰維天生材萬彚傾竦侯王将相曽是有種
公家江東世繹耕壟桃谿之涘是播是㥎孰丰厥培蓺
此圭珙公羈未奮逸駕思駷沈酣春秋蹈迪周孔徑策
名第稍辭渫䢇横經湘沅士敬如捧蓬萊方丈佩飾有
<pb:KR3j0038_WYG_057-13b>
琫應龍天飛薈蔚雲滃千官在序摩厲從㬰吾惟片言
借箸泉湧正冠霜臺過者卞悚顔顔殿戺聲氣不動顯
仁東欑巫史呼洶昌言一下恩浹千冡獯粥孔熾邊戒
毛氄媕娿當位左掣右壅公云當今沸渭混澒天威震
耀誰不憤踊遂遷中司西柄是董出關啓斾籌檄倥偬
業業荆襄将懦日拱投袂電赴如尊乃勇鄧唐蔡陳馳
捷系踵佛狸歸骴民恃不恐璽書賜朝百揆參揔亞勛
贊冊國勢尊鞏督軍載西寄責罙重方規許洛事援秦
<pb:KR3j0038_WYG_057-14a>
隴符離罔功竒畫膠拲鈞樞建使宰席亢寵還臨西州
夾道歡擁有銜未鬯病癖且尰曽不愸遺使我心懵湘
湖髙邱草木蔚蓊維水容裔維山巃嵸矢其銘詩詞費
以冗柰何乎公萬禩毋聳若韓孟籍徹㑹合聮句三十
四韻除&KR0008;蛹二字韻略不收外餘皆不出二腫中雄竒
激越如大川洪河不見涯涘非𤨏𤨏潢汙行潦之水所
可同語也其詩曰離别言無期㑹合意罙重病添兒女
戀老䘮丈夫勇劒心知未死詩思猶孤聳愁去劇箭飛
<pb:KR3j0038_WYG_057-14b>
讙來若泉涌析言多新貫攄抱無昔壅念難須勤追悔
易勿輕踵吟巴山犖嶨說楚波堆壟馬辭虎豹怒舟出
蛟鼉恐狂鯨時孤軒幽&KR0924;雜百種瘴衣常腥膩蠻器多
踈冗剥苔吊斑林角飯餌沉塚忽爾銜逺命歸歟舞新
寵鬼窟脫幽妖天居覿清拱京遊步方振謫夢意猶恟
詩書誇舊知酒食接新奉嘉言寫清越瘉病失肬腫夏
隂偶髙庇宵䰟接虚擁雪弦寂寂聽茗盌纎纎捧馳輝
燭浮螢幽響泄潛蛬詩老獨何心江疾有餘尰我家本
<pb:KR3j0038_WYG_057-15a>
瀍糓有地介臯鞏休跡憶沉冥峩冠慙闟䢇升朝髙轡
逸振物羣聽悚徒言濯幽泌誰與薙荒茸朝紳鬱青緑
馬飾曜珪珙國讐未銷鑠我志蕩卭隴君才誠倜儻時
論方洶溶格言多彪蔚縣解無梏拲張生得淵源寒色
㧞山冡堅如撞羣金眇若抽獨蛹伊余何所擬跛鼈詎
能踊塊然墮岳石飄爾罥巢氄龍斾垂天衢雲韶凝禁
甬君胡眠安然朝鼓聲洶洶其閒或有纇句然衆手立
成理如是也
<pb:KR3j0038_WYG_057-15b>
　
　
　
　
　
　
　
　容齋四筆卷四

<pb:KR3j0038_WYG_058-1a>
欽定四庫全書
　容齋四筆卷
